---
layout: post
title:  "Túbir hám qosımtalardıń imlası"
section: "Imla"
chapter: "Sózler"
---

**§37.** Sózdiń túbiri *n* sesine tamamlanıp, oǵan *b* sesinen baslanǵan qosımta yamasa sóz qosılǵanda *n* sesi *m* sesine almasıp aytılsa da, sóz túbiri saqlanıp, *n* háribi jazıladı: *nanbay* (*nambay* emes), *qanbadı* (*qambadı* emes), *minber* (*mimber* emes), *janbadı* (*jambadı* emes), *kónbedi* (*kómbedi* emes), *Qurbanbay* (*Qurbambay* emes), *Sársenbay* (*Sársembay* emes), *isenbedi* (*isembedi* emes) t.b.  

Sonday-aq, sózdiń aqırı *n* sesine tamamlanıp, oǵan *l* sesinen baslanǵan qosımta qosılsa, *n* sesi *l* ǵa aylanıp aytılsa da, jazıwda *n* saqlanıp jazıladı: *janlıq* (*jallıq* emes), *sanlıq* (*sallıq* emes), *kúnlikshi* (*kúllikshi* emes), *jánlik* (*jállik* emes) t.b.

**§38.** Sózdiń aqırı *n* sesine tamamlanıp, oǵan *q, k, ǵ, g* seslerinen baslanǵan qosımta qosılsa, *n* sesi *ń* sesine aylanıp aytıladı, biraq *n* saqlanıp jazıladı: *jonqa* (*jońqa* emes), *minges* (*mińges* emes), *qonǵan* (*qońǵan* emes), *azanǵı* (*azańǵı* emes) t.b.

**§39.** Sózdiń aqırı *s, z* seslerine pitken sózlerge *sh* sesinen baslanǵan qosımtalar jalǵanǵanda *s, z* sesleri *sh* sesine aylanıp aytılsa da, sóz túbirindegi *s, z* háripleri saqlanıp jazıladı: *basshı* (*bashshı* emes), *qusshı* (*qushshı* emes), *duzshı* (*dushshı* emes), *qosshı* (*qoshshı* emes) t.b.

Sonday-aq, sózdiń aqırı *z* sesine tamamlanıp, oǵan *s* sesinen baslanǵan qosımta qosılsa, *z* sesi *s* sesine aylanıp aytıladı, biraq *z* saqlanıp jazıladı: *jazsın* (jassın emes), *qazsın* (*qassın* emes), *azsın* (*assın* emes), *dúzsin* (*dússin* emes) t.b.

**§40.** Sózlerdiń aqırı *q, k, p* dawıssızlarına tamamlanıp, oǵan dawıslıdan baslanǵan qosımta jalǵanǵanda *q* sesi *ǵ* sesine, *k* sesi *g* sesine, *p* sesi *b* sesine ózgeredi hám sol ózgergen túrinde jazıladı: *taraq–taraǵı, quraq–quraǵı, balıq–balıǵı, talaq–talaǵı, kórik–kórigi, shórek–shóregi, tik–tigis, ek–egis, kitap–kitabı, qap–qabı, sap–sabı* t.b. Biraq, *gáp, tip, shaq, huqıq, shkaf, mif, telegraf* sıyaqlı sózlerge sol qosımtalar jalǵanǵan menen, túbir sózdiń aqırında ózgeris bolmaydı: *gáp–gápi, tip–tipi, shaq–shaqı, huqıq–huqıqı, shkaf–shkafı, mif–mifi, telegraf–telegrafı* t.b.

**§41.** Aqırı *p* dawıssızına tamamlanǵan ayırım feyil sózlerge *-ıp, -ip* qosımtası jalǵanǵanda *p* sesi *w* sesine almasıp aytıladı hám sol almasqan túrinde jazıladı: *tap–tawıp, sep–sewip, tep–tewip, jap–jawıp, kep–kewip* t.b.

**§42.** Ayırım túbir sózlerge tartım jalǵawı jalǵanǵanda *ı, i* qısıq dawıslıları túsirilip jazıladı: *xalıq–xalqı, bórik–bórki, kórik–kórki, erin–erni, orın–ornı, qarın–qarnı, awız–awzı, murın–murnı, moyın–moynı, qoyın–qoynı* t.b. Al geypara *awıl, julın, kiyim, erik, buyım, sherik, tilik* sıyaqlı sózlerge jalǵansa, túbir sózdiń sońǵı buwınındaǵı dawıslı háripler túsirilmey jazıladı: *awılı, julını, qulını, kiyimi, erigi, buyımı, sherigi, tiligi* t.b.

**§43.** Aqırı birdey eki dawıssızǵa pitken ózlestirme sózlerge qosımta qosılsa, bul dawıssız háriplerdiń birewi túsirilip jazıladı: *metall–metalı, metaldan, metallar; klass–klası, klastan, klassız; kilogramm–kilogramı, kilogramlap, kilogramnan* t.b.

**§44.** Aqırı *kt, ng, nk, ńk, mn, zd, st, rk, sk* sıyaqlı qabatlasqan dawıssızlarǵa tamamlanǵan sózlerge qosımtalar tikkeley jalǵana beredi: *bank–bankke, gimn–gimnniń, poezd–poezdda, tekst–tekstten, park–parkke, reńk–reńkleri, Minsk–Minskke* t.b.

**§45.** Familiya jasawshı *-ov, -ova, -ev, -eva* qosımtaları adam atlarınıń aqırǵı sesi dawıssızǵa pitkende *-ov, -ova,* al dawıslıǵa pitse *-ev, -eva* túrinde jalǵanadı: *Nurmuhammedov, Yusupov, Mámbetov, Bahadırova, Dáwqaraev, Mátekeev, Esmırzaeva* t.b. Sonday-aq, *y* dawıssızına tamamlanǵan adam atlarına *-ev, -eva* qosımtaları qosılǵanda *y* dawıssızı túsip qaladı: *Bazarbaev, Sársenbaev, Qalbaev, Qurbanbaeva* t.b.

**§46.** Familiyalardıń sońǵı buwınınıń juwan ya jińishkeligine qaray qosımtalar da soǵan sáykes juwan ya jińishke túrinde jalǵanadı: *Aytbaevaǵa, Yusupovqa, Erekeevke, Erekeevaǵa, Álievte, Elmuratovaǵa, Otarovanı, Ótegenovqa* t.b.
