---
layout: post
title:  "Únsiz dawıssızlar"
section: "Imla"
chapter: "Dawıssızlar"
---

**§26.** **Ff háribi** *feyil, ferma, fermer, fizika, flot, foto, futbol, fonetika, Zulfiya, Fatiyma, Fayzulla, Feruza, fabrika, shkaf, bufet, professor, kofe, kafe, geografiya* t.b. sıyaqlı ózlestirme sózlerde jazıladı.  

**§27.** **Hh háribi** tiykarınan sózlerdiń basında hám ortasında jazıladı: *hárre, házil, halat, haqı, hadal, haq, hal, hákke, hápte, haywan, hesh, hiyle, hinji, hól, hújdan, hújjet, húkimet, húrmet, máhál, báhár, náhán, sáhár, Hámiyda, Hámre* t.b. Ayırım *pah, ah, wah* sıyaqlı tańlaq sózlerdiń aqırında jazıladı.  

**§28. Xx háribi** qaraqalpaq tiliniń túpkilikli sózlerinde ushıraspaydı. Ol tiykarınan arab-parsı hám basqa da shet tillerden ózlestirilgen sózlerde jazıladı. Awızeki sóylewde *q* sesi esitilse de, jazıwda *x* háribi jazıladı: *xat, xabar, xalıq, xor, xoja, xojalıq, xana, dánxana, asxana, xızmet, xosh, xoshametlew, paytaxt, ximiya, xlor, paroxod* t.b.  

**§29.** **Kk háribi** tiykarınan jińishke dawıslılar menen bir buwında kelip, sózlerdiń barlıq orınlarında aytıladı hám jazıladı: *kóz, kók, kún, kásip, kitap, kúlki, kórkem, kiyik, keme, keli-kelsap, kiyim, kán, kámal, kran, kólik, kórik, kiyiz, keklik, ilik* t.b. Sonday-aq, jekke-siyrek *karta, kompas, kareta, kran, kabel, kafe* sıyaqlı sózlerde juwan dawıslılar menen de bir buwında jumsaladı.  

**§30.** **Qq háribi** kobinese juwan dawıslılar menen bir buwında kelip, sózlerdiń barlıq jerlerinde jazıladı: *qaq, qala, qara, qayıq, qatıq, qaymaq, qonaq, qamshı, qamıs, qaysar, qaqpaq, soqpaq, shoqqı, shaqqı, aqlıq* t.b. Sonday-aq, *q* háribi *qádir, qábir, qáhát, qálem, qálip, qáde, qánige, qáte, qáwli* t.b. sıyaqlı sózlerde jińishke dawıslılar menen bir buwında jumsaladı.  

**§31.** **Pp háribi** sózlerdiń barlıq orınlarında aytıladı hám jazıladı: *parta, paxta, perde, pal, pán, pana, párman, apa, sıpa, qapı, shapan, palapan, paroxod, planeta, pochta, polat, puqta, puqara, pútin, qap, tap, sap, kitap* t.b.  

**§32.** **Ss háribi** sózlerdiń barlıq orınlarında aytıladı hám jazıladı: *san, Salı, sada, sabır, suw, súwret, sabaq, samal, salıq, asaw, Asan, Asqar, qasıq, dos, qos, tas, qarıs, qalıq, Taqıyatas* t.b.  

**§33.** **Tt háribi** sózlerdiń barlıq esitilgen orınlarında jazıladı: *taw, tas, tana, taza, tárezi, atız, talant, qutı, tut, sút, kút, ataw, azat, qant, ant, bánt, Taxtakópir* t.b.  

**§34.** **Cc háribi** qabatlasqan *ts* sesleriniń aytılıwına uqsas bolǵan únsiz dawıssız sesti bildiredi hám shet tillerden ózlestirilgen sózlerde jazıladı: *centner, cement, cex, cirkul, koncert, docent, konstituciya, procent, cilindr* t.b. Al, *ketse, jetse, tartsa, jatsa, ótse* t.b. sıyaqlı sózlerde *ts* háripleriniń birikpesi saqlanıp jazıladı.  

**§35.** **Shsh háribi** sózlerdiń barlıq orınlarında aytıladı hám jazıladı: *shash, shóp, shól, shana, shákirt, shertek, shigit, shiyshe, Shımbay, Tashkent, shanıshqı, qashaw, ashıq, ashshı, qoshqar, basshı, qosshı, qash, tınısh, qurash, qulash, shay, sháynek, yashik, shyotka* t.b.  

**§36.** **Chch háribi** qabatlasqan *tsh* sesiniń aytılıwına uqsas bolǵan únsiz dawıssız sesti bildiredi hám shet tillerden ózlestirilgen sózlerde jazıladı: *chek, chex, pochta, ocherk, chemodan, chempion, chekanka, Chili* t.b.
