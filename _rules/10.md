---
layout: post
title:  "Bas háriplerdiń jazılıwı"
section: "Imla"
chapter: "Sózler"
---

**§75.** Menshikli adam atları (familiyası, atı hám ákesiniń atı) bas háripten baslanıp jazıladı: *Nájim Dáwqaraev, Qallı Ayımbetov, Marat Kóptilew ulı, Sabır Kamalov, Dosjan Siypatdin ulı Nasırov* t.b.  

Adam atları menen birge qollanılatuǵın *ulı, qızı,* sózleri ózinen burın kelgen sózden bólek, kishi hárip penen jazıladı: *Genjebay Ubaydulla ulı, Tillaxan Uzaqbergen qızı* t.b.  

**§76.** Jer, suw, qala, kanal, ózek atların bildiretuǵın menshikli atlıqlar bas háripten baslanıp jazıladı: *Ámiwdárya, Shılpıq, Xojeli, Shımbay, Qarataw, Dawıtkól, Kókózek* t.b.  

**§77.** Kóp sózlerden quralǵan tómendegi menshikli atlardıń hárbir sózi bas háripten baslanıp jazıladı:  

1. Mámlekettiń atları: *Ózbekstan Respublikası, Qaraqalpaqstan Respublikası, Koreya Respublikası, Qıtay Xalıq Respublikası, Rossiya Federativlik Respublikası* t.b.  

2. Eń joqarı mámleketlik, xalıqaralıq shólkemlerdiń atları: *Ózbekstan Respublikası Oliy Majlisi, Qaraqalpaqstan Respublikası Joqarǵı Keńesi, Birlesken Milletler Shólkemi* t.b.  

3. Joqarı dárejeli mámleketlik lawazımlardıń atları: *Ózbekstan Respublikası Prezidenti, Ózbekstan Respublikası Oliy Majlisiniń Baslıǵı, Qaraqalpaqstan Respublikası Joqarǵı Keńesiniń Baslıǵı, Qaraqalpaqstan Respublikası Ministrler Keńesiniń Baslıǵı, Ózbekstan Respublikası Oliy Sudınıń Baslıǵı* t.b.  
Bunday atamalardıń quramında ministr, birinshi, orınbasar, prokuror, xatker, járdemshi, másláhátshi t.b. sózler kelse, olar kishi hárip penen jazıladı: *Ózbekstan Respublikası Bas ministri, Qaraqalpaqstan Respublikası prokurorı, Qaraqalpaqstan Respublikası Xalıq bilimlendiriw ministri* t.b.  

**§78.** Mámleketlik joqarı sıylıqlardıń atı, olardaǵı hárbir sóz bas hárip penen jazıladı: *«Ózbekstan Qaharmanı»* (ataq), *«Altın juldız»* (medal) t.b.  

Al, bunnan basqa sıylıqlar, húrmetli ataqlar, belgilerdiń atlarınıń dáslepki sózi bas háripten baslanıp jazıladı: *Ózbekstan xalıq jazıwshısı, Qaraqalpaqstan xalıq shayırı, Qaraqalpaqstan Respublikasına miyneti sińgen ilim ǵayratkeri, Qaraqalpaqsran Respublikası xalıq muǵallimi* t.b.  

**§79.** Mádeniy xızmet kórsetiw hám sawda kárxanalarınıń, sanaat hám transport qurallarınıń, kitap, gazeta, jurnallardıń atları bas háripten baslanıp jazıladı: *«Nókis»* (miymanxana), *«Qırq qız»* (dástan), *«Qaraqalpaq qızı»* (roman), *«Erkin Qaraqalpaqstan»* (gazeta), *«Ámiwdárya»* (jurnal), *«Neksiya»* (avtomashina) t.b.  

**§80.** Úlken tariyxıy sánelerdiń, bayramlardıń atlarınıń birinshi sózi bas háripten baslanıp jazıladı: *Ǵárezsizlik kúni, Konstituciya kúni, Nawrız bayramı, Qurban hayt bayramı, Hayal-qızlar bayramı, Eslew hám Qádirlew kúni* t.b.  

**§81.** Kóp sózlerden quralǵan mákeme hám kárxanalar, mámleketlik hám jámáátlik xojalıqları, oqıw orınları atlarınıń birinshi sózi bas háripten baslanıp jazıladı: *Densawlıqtı saqlaw ministrligi, Ústirt gaz-ximiya kompleksi, Qońırat soda zavodı, Milliy qáwipsizlik xızmeti, Qaraqalpaq mámleketlik universiteti* t.b.  

Bunday menshikli atamalardıń aldında anıqlawshı sózi bolsa da, olardaǵı birinshi sózdegi bas hárip saqlanıp jazıladı: *Qaraqalpaqstan Respublikası Xalıq bilimlendiriw ministrligi, Ózbekstan Ilimler akademiyası, Ájiniyaz atındaǵı Nókis mámleketlik pedagogikalıq institutı* t.b.  

**§82.** Teksttegi gáplerdiń hám qosıq qatarlarınıń birinshi sózi bas hárip penen jazıladı: 

*Barlıq jumısım usılardıń dasturqanı ushın* (T. Qayıpbergenov)  

*Jigit bolsań arıslanday tuwılǵan,*  
*Xızmet etkil udayına xalıq ushın.* (Berdaq)  

**Ańlatıw:** Tuwra gáp avtor gápiniń qaysı ornında kelse de, tuwra gáptiń dáslepki sóziniń birinshi sózi bas háripten baslanıp jazıladı da, al avtor gápten keyin kelgende, kishi hárip penen jazıladı: *– Mine, usı jerler sizlerdiń jańa qonısıńız boladı, – dedi Shaqlı Maral olarǵa.* (Sh. Aytmatov)  

**§83.** Kóp sózlerden quralǵan qospa atlıqlardıń hárbir sóziniń birinshi háribin alıw jolı menen qısqarǵan sózler bas hárip penen jazıladı: *QMU (Qaraqalpaq mámleketlik universiteti), AQSh (Amerika Qurama Shtatları), BMSh (Birlesken Milletler Shólkemi)* t.b.  

Eger dáslepki sózdiń birinshi buwının alıw jolı menen qısqartılsa, onda sol buwınnıń birinshi háribi ǵana bas hárip penen jazıladı: *ÓzIA (Ózbekstan Ilimler akademiyası), ÓzR (Ózbekstan Respublikası), TashMAU (Tashkent mámleketlik agrar universiteti)* t.b.  

**§84.** Jańa jolǵa gáptiń bólekleri shıǵarılǵanda, eger olar menshikli atlıqlar bolmasa, aldına sızıqsha qoyıladı da, kishi hárip penen jazıladı: 

*Jergilikli hákimyat uyımlarınıń biyligine tómendegi máseleler tiyisli:*  
*— nızamlılıqtı, huqıq tártibin hám puqaralardıń qáwipsizligin támiyinlew;*  
*— aymaqlardı ekonomikalıq, sociallıq hám mádeniy jaqtan rawajlandırıw;*  
*— jergilikli kommunallıq xojalıqqa basshılıq etiw;*  
*— qorshap turǵan ortalıqtı qorǵaw;*  
*— puqaralıq halat aktlerin dizimge alıwdı támiyinlew.* (Qaraqalpaqstan Respublikası Konstituciyası)  

**§85.** Gáptiń bólekleri qawıslı san yaki qawıslı hárip penen berilgende, olar kishi hárip penen jazıladı: *Sóz mánisiniń awısıwınıń úsh usılı bar: 1) metafora; 2) metonimiya; 3) sinekdoxa* t.b.