---
layout: post
title:  "Sózlerdiń qosılıp jazılıwı"
section: "Imla"
chapter: "Правапіс галосных"
---

**§47.** Eki sózden quralǵan qospa sózlerdiń birewi óz aldına bólek turǵanda heshqanday máni ańlatpasa yamasa fonetikalıq ózgeriske ushırasa, olar qosılıp jazıladı: *belbew, qarabaraq, búgin, bıyıl, bilezik, altaqta, qolǵap, ayǵabaǵar* t.b.

**§48.** Eki hám onnan da kóp sózlerdiń qosılıwınan jasalǵan menshikli atlıqlar birigip jazıladı:

a) adam atları: *Erniyaz, Allaniyaz, Muratbay, Barlıqbay, Miyratdin, Aysánem* t.b.

b) birneshe sózdiń qosılıwınan dúzilgen qala, awıl, jer, suw (dárya, kól, ózek, arna) atamaların bildiretuǵın menshikli atlıqlar bas háripten baslanıp birigip jazıladı: *Qońırat, Qanlıkól, Qaraózek, Taxtakópir, Bestóbe, Taqıyatas, Qazaqdárya, Aqdárya, Qarataw, Qattaǵar, Ellikqala, Qırqqız, Qoyqırılǵanqala, Qaraoy, Teńgeshashqan, Qarabuǵa, Shoqtorańǵıl, Sorkól, Aqsholaq* t.b.

**§49.** Eki sózden quralıp, bir mánini ańlatatuǵın qospa sózler (haywanlardıń, quslardıń, balıqlardıń hám basqa da jánlik hám ósimliklerdiń túrlerin bildiretuǵın ǵalabalıq atlıqlar) hám aspan deneleriniń menshikli atamaları qosılıp jazıladı: *jolbarıs, dáwseben, tasbaqa, alabuǵa* (balıq), *túyetawıq, shaytantawıq, aqqutan, almaqabaq, dasmalqabaq, bóribasar, alamoynaq, Jetiqaraqshı* (juldız) t.b.

**§50.** Uzaq jıllar dawamında qosılıp aytılıp, semantikalıq jaqtan bir túsinikke iye bolıp ketken sózler birigip jazıladı: *kúnshıǵıs, kúnbatıs, baspasóz, shiykizat, iytayaq, kózáynek, qoloramal, otaǵası, aqsaqal, besatar, besqonaq, kózqaras, qoljazba, ómirbayan, sarıawırıw, soqırishek, asqazan, demalıs* t.b.

**§51.** Ózlestirilgen yamasa awdarma jasaw jolı menen ózlesken qospa sózler birigip jazıladı: *kinoteatr, kinofilm, elektrostanciya, radioesittiriw, telekórsetiw, kinosayaxat, fotoqaǵaz, videokamera, fotosúwret* t.b.

**§52.** *Hár, hesh, gey, álle, bir* sıyaqlı sózler ózinen soń kelgen almasıqlar, ráwishler menen qosılıp, bir túsinik bildirip kelse, qosılıp jazıladı: *hárkim, hárbir, heshkim, heshqanday, állenebir, állekim, birneshe* t.b.  

Sonday-aq, *bazıbir, geypara, birpara, birdeme, heshteńe, hárdayım, birotala, állenebir* sıyaqlı ekinshi sıńarları óz aldına qollanılmaytuǵın sózler de qosılıp jazıladı.

**§53.** Qısqarǵan sózlerdiń barlıq túrleri hám olarǵa jalǵanatuǵın qosımtalar qosılıp jazıladı: *NMPIdiń, QMUǵa, AQShqa* t.b.
