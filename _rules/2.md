---
layout: post
title:  "Dawıslılardıń imlası"
section: "Imla"
chapter: "Dawıslılardıń imlası"
---

**§1.** **Aa háribi** sózdiń barlıq esitilgen jerinde jazıladı: *aǵa, apa, bala, alma, asxana, vagon, taraq, ayna* t.b. Ayırım albom, apelsin t.b. sıyaqlı ózlestirme sózlerde qońsılas seslerdiń tásirinde *a* háribi *á* sesi túrinde jińishke aytılsa da, jazıwda ózgerissiz, *a* háribi jazıladı.

**§2.** **Áá háribi** kóbinese sózdiń birinshi buwınında jazıladı: *qálem, álem, Áwez, ájaǵa, áynek, bándirgi, ǵálle, báseki, kásip, láblebi, dárixana* t.b. Al, sózdiń ekinshi hám úshinshi buwınlarında siyregirek qollanıladı: *báhár, kútá, júdá, zúráát, másláhát, Mámbetshárip, Biybisánem, Ábiwbákir, Turdımámbet* t.b.

**§3.** **Ee háribi** túpkilikli hám basqa da ózlestirme sózlerdiń barlıq esitilgen orınlarında dara *e* túrinde jazıladı: *ertek, erik, egin, etik, emlewxana, eki, terek, mektep, besik, besew, kerege, egew, shelek, bereket, kesek, iyne, gúze, túye, shege, ekonomika, ekologiya, elektr, ekran, ekvator, eksport, epitet, estrada, estetika, eston, etika, etil, Evropa* t.b.

Túpkilikli sózlerdiń basında *ye* túrinde, shet tillerden ózlestirilgen sózlerde *e* túrinde aytılǵanı menen, jazıwda *e* háribi jazıladı.

**Ańlatıw:** Kirilshedegi ayırıw belgisi qoyılıp jazılatuǵın ayırım sózler esitiliwinshe buwın qurılısı saqlanǵan halda *obyekt, subyekt, syezd, razyezd* (*obiekt, subiekt, siezd, raziezd* emes) túrinde jazıladı.

**§4.** **Íı háribi** sózdiń barlıq esitilgen jerinde jazıladı: *ılaq, ılaqa, ıdıs, ıqlım, qıs, sızıq, qızıl, ayıw, oyın, jazıw, qutı, uyqı, tarı, ıssı* t.b., al shet tillerden ózlestirilgen sózlerde ádettegiden sozılıńqı aytıladı: *tıl, sır, cıgan* t.b. Bul aytılgan eki jaǵdayda da *ı* háribi jazıladı.

**§5.** **Ii háribi** sózdiń barlıq esitilgen orınlarında jazıla beredi: *ini, ilgek, imarat, tis, terim, bilim, irimshik, ilim, túlki, júweri, kisi* t.b. Al, *kino, ekonomika, lirika* sıyaqlı sózlerde *i* háribi sozılıńqı dawıslını ańlatadı. Bul aytılgan eki jaǵdayda da *i* háribi jazıladı.

**§6.** **Oo háribi** kóbinese túpkilikli sózlerdiń dáslepki buwınında, ózlestirme sózlerdiń basında, ortasında hám aqırında da aytıladı hám jazıladı: *ol, oqıwshı, oraq, oramal, ot, otın, otaq, qol, qonaq, jol, qozı, tolqın, Omar, oda, opera, okrug, order, ocherk, okean, radio, kino, video, azot, palto, foto* t.b.

**§7.** **Óó háribi** kóbinese sózlerdiń birinshi buwınında jazıladı: *ójire, ósimlik, ópepek, kóylek, bódene, koleńke, ógiz, sóz, kóp, kól, kómir, tósek, bórek, ótirik, Ótemis, Ótebiyke, Tólegen, Tórebay* t.b. Al, siyrek jaǵdayda *átkónshek, átshók, áshekóy, maysók* sıyaqlı sózlerde ekinshi buwında da jazıladı.

**§8.** **Uu háribi** kóbinese sózdiń dáslepki buwınında jazıladı: *usta, uyqı, uya, ultaraq, ullı, ul, qurılıs, bulaq, qudıq, qulın* t.b. Al, ayırım jaǵdaylarda *maqul, maqluq, bárqulla* sıyaqlı sózlerdiń ekinshi buwınında, sonday-aq, eki sózdiń birigiwinen jasalǵan adam atlarında úshinshi buwında da jazıladı: *Aytmurat, Dáwletmurat, Ázizmurat.*

Al, *universitet, institut, galstuk, ustav, jurnal, fartuk, cirkul* sıyaqlı ózlestirme sózlerde sozılıńqı aytıladı. Bul aytılǵan eki jaǵdayda da *u* háribi jazıladı.

**§9.** **Úú háribi** tiykarınan bir buwınlı sózlerde yamasa kóp buwınlı sózderdiń birinshi buwınında jazıladı: *úke, júzik, sútilmek, úy, úyrek, kún, tún, tús, kúlki, kúndiz, úlgi, útir, túlki, gúmis* t.b.

Siyrek jaǵdayda *dástúr, májbúr, májgún* t.b. sıyaqlı sózlerde, sonday-aq qospa sózlerde keyingi buwınlarda da jazıladı: *Sarıgúl, Úmitgúl, Tórtkúl, Aygúl* t.b.

**§10.** *-ıy, -iy, -uw, -úw, -ıw, -iw* qosarlılarınıń jazılıwı. Bul jalǵan diftonglardıń hárqaysısı eki fonemanıń dizbegi dep sanaladı hám olardıń hárqaysısı eki tańba menen jazıladı: *tıy, sıy, jıy, qıy, tıyın, qıyın; kiy, biy, iyne, kiyim, kiyik, siyle; uw, suw, puw, juwap, quwraq, juwsan; gúw, gúwlep, súwre* t.b. 

Sonday-aq:  

a) *qánige* (*qániyge* emes), *tásir* (*tásiyr* emes), *táǵdir* (*táǵdiyir* emes) túrinde ekinshi bólegi (*y*) túsirilip jazıladı;  

b) sózlerdin birinshi buwınında *-uw, -úw* qosarlıları jazılsa, keyingi buwınlarda *sawıw, alıw, juwıw, jazıw, basqarıw* t.b. sıyaqlı sózlerde *-ıw, -iw* qosarlıları saqlanıp jazıladı. Sonday-aq, *ulıwma* (*uluwma* emes), *maǵlıwmat* (*maǵluwmat* emes), *ayıw* (*ayuw* emes), *bayıwlı* (*bayuwlı* emes) sıyaqlı dara sózlerdiń ekinshi buwınında *-ıw* qosarlısı jazıladı;  

d) birigip jazılatuǵın *kúnshuwaq, Ultuwǵan, Aytuwar, ulıshuw-qumquwıt* sıyaqlı qospa sózlerdiń sońǵı buwınlarında *-uw* túrinde jazıladı.  

**§11.** Sóz ishinde qatar qollanılatuǵın dawıslılardıń imlası:

1. **ia**: *diagnoz, material, pianino, radiator, milliard* t.b.  
2. **io**: *radio, biologiya, million, stadion, melioraciya* t.b.  
3. **ai**: *mozaika, novokain, Ukraina* t.b.  
4. **oi**: *alkoloid, ellipsoid* t.b.  
5. **ea, eo**: *teatr, okean, laureat, teorema, seans, realizm,  reabilitaciya, video, meteorologiya* t.b.  
6. **ae, oe**: *aerobus, aerodrom, poema, poeziya, orfoepiya, koefficient* t.b.  
7. **oa**: *oazis, kinoaktyor, radioaktiv* t.b.  
8. **ie**: *klient, dieta, gigiena* t.b.  
9. **iu**: *notarius, prezidium, radius* t.b.  
10. **ao**: *kakao* t.b.  
11. **ee**: *reestr, teleekran* t.b.  
12. **eo**: *kinooperator, kooperaciya, koordinaciya, zoologiya* t.b.  
13. **uu**: *vakuum* t.b.

Basqa jagdaylarda qatar kelgen dawıslılar qaraqalpaq tilinde dástúrli aytılıwı boyınsha jazıladı: *sanaat, qanaat, saat, jámáát, zúráát* t.b.
