---
layout: post
title:  "Únli dawıssızlar"
section: "Imla"
chapter: "Правапіс галосных"
---

**§12.** **Bb háribi** túpkilikli sózlerdiń basında hám ortasında jazıladı: *bayraq, bayram, baǵ, baqsha, bala, bilim, baba, bazar, tabıs, balıq, sabın, jaba* t.b. Al, geypara ózlestirme sózlerdiń aqırında *p* bolıp aytılsa da, *b* háribi jazıladı: *arab, klub, shtab* t.b.

**§13.** **Dd háribi** sózlerdiń esitilgen jerlerinde jazıla beredi: *duz, dúz, dos, dala, dana, dúnya, dárya, dıqqat, dizim, pada, adam, joldas, qurdas, abadan*.

Awızeki sóylewde *shad, pud, yad, áwlad, sud, zavod, Xalqabad* sıyaqlı sózlerde *t* bolıp aytılǵanı menen, *d* jazıladı.

**§14.** **Gg háribi** kóbinese jińishke dawıslılar menen kelip, sózlerdiń basında, ortasında jazıladı: *gáp, gúl, geshir, gósh, gilem, gúrish, tógin, bóget, segiz, tegis, búgin* t.b., al ózlestirme sózlerdiń aqırında da jazıladı: *biolog, xirurg, pedagog, filolog, geolog* t.b.

**§15.** **Ǵǵ háribi** juwan dawıslılar menen kelip, sózlerdiń basında, ortasında jiyirek, al ayırım jaǵdaylarda sóz aqırında jazıladı: *ǵaz, ǵayrat, ǵarbız, ǵumsha, ǵarǵa, ǵarrı, ǵalaba, ǵoza, baǵana, taǵa, aǵa, toǵay, shaǵala, toǵız, baǵ,* t.b. Sonday-aq, *ǵálle, ǵárejet, ǵáziyne, ǵázzel, ǵálet, ǵárezsizlik* t.b. sıyaqlı sózlerde jińishke dawıslı menen de bir buwında jazıladı.

**§16.** **Jj háribi** sózlerdiń basında, ortasında hám siyrek jaǵdayda aqırında da jazıladı: *jaz, jan, jaylaw, jáhán, jańa, jamǵır, jaǵa, jeń, jiyde, jurnal, jez, shóje, góje, hújjet, tiraj, taj, Minaj, ilaj, mútáj* t.b.

**§17.** **Ll háribi** sózlerdiń barlıq esitilgen jerlerinde jazıladı: *lala, dala, qala, lap, láblebi, pálle, ǵálle, pille, al, sal, awıl, pil, bil, til, salma, talaq, baldaq, lenta, laborant, ılaqa, ılay, material, gúl* t.b.

**§18.** **Mm háribi** sózdiń barlıq esitilgen jerlerinde jazıladı: *mal, may, mol, mala, muz, murın, mektep, keme, aman, samal, múmkin, gúmbez, ilham, tam, qálem, kólem, ilim, magnit, makaron, Murat, Miyras* t.b.

**§19.** **Nn háribi** sózdiń barlıq esitilgen jerlerinde jazıladı: *ana, nan, nama, naqıl, naǵıs, tana, náwshe, nálshe, dene, mákan, kún, qulan, jılan, qan, qanar, neft, nasos, notarius, nota, Naǵmet, Naǵıyma, Nazarbay* t.b.

**§20.** **Ńń háribi** sózdiń ortasında hám aqırında jazıladı: *ań, tań, seń, soń, toń, kóń, keń, teń, sheńgel, teńge, deńgene, shúńgil, dońız, ańız, jańa, Jańıl, Jańabay, Teńel, keńse, ańsat, jańǵaq, jańǵırıq, jońıshqa* t.b.

**§21.** **Rr háribi** sózlerdiń ortasında hám aqırında esitiliwinshe jazıladı: *arba, ara, tarı, arpa, ıras, ırash, ıray, ırısqı, urıq, qurıq, jarıs, qarıq, sarı, ar, tar, tomar, Pirnazar* t.b. Sózlerdiń basında qısqa *ı, i, u, ú* dawıslıları esitilse de, ol jazıwda saqlanbaydı: *ret, reń, rásmiy, roman, razı, raxmet, Raziya, Reyim, Rayxan, Ramet, Rústem* t.b.

**§22.** **Vv háribi** *vagon, voleybol, vanna, vatman, volt, vazelin, velosiped, vokzal, valyuta, vulkan, avtobus* t.b. sıyaqlı ózlestirilgen sózlerde jazıladı.

**§23.** **Ww háribi** sózlerdiń barlıq esitilgen orınlarında jazıladı: *Watan, waqıt, wáde, wákil, wáj, wálayat, wásiyat, wázir, qawın, jawın, awlaq, sawda, hawa, súwen, awqam, jawlıq, quwraq, aq, baw, suw, taw, saw, altaw, qosıw, bólıw* t.b.

**§24.** **Yy háribi** sózlerdiń barlıq esitilgen jerlerinde jazıladı. Sózdiń, buwınnıń basında: *ya, yar, yaqshı, yamasa, yapırmay, yarım, Yaqıp, yapon, yumor, yosh, yod, yubiley, yurist, yusticiya*; sózdiń ortasında hám aqırında: *ay, jay, may, tay, toy, qoy, bay, say, bayraq, qoyan, tayaq, túye, biye, Baykal* t.b.

**§25.** **Zz háribi** sózlerdiń barlıq orınlarında qollanıladı hám jazıladı: *zar, zor, zaman, zárúr, zıyan, zıyat, zerger, azada, gúz, gúze, júzim, atız, qaǵaz, zúráát, zavod, zoologiya, lebiz, segiz* t.b.
